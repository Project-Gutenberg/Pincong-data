---
layout: default
Lastmod: 2012-08-16T18:10:17.507094+00:00
date: 2012-08-16T18:10:17.506967+00:00
title: "薛福成：河工奢侈之风"
author: ""
tags: [幕友,河工,菁华,一席,其法]
---

　　余尝遇一文员老于河工者，为余谈道光年间，南河风气之繁盛。维时南河河道总督驻扎清江浦，道员及厅汛各官环峙而居，物力丰厚。**每岁经费银数百万两，实用之工程者十不及一，其余以供文武员弁之挥霍、大小衙门之酬应、过客游士之余润。凡饮食衣服车马玩好之类，莫不斗奇竞巧，务极奢侈。**

 即以宴席言之，一豆腐也，而有二十余种；一猪肉也，而有五十余种。豆腐须于数月前购集物料，挑选工人，统计价值非数百金不办也。尝食豚脯，众客无不叹赏，但觉其精美而已。一客偶起如厕，**忽见数十死豚枕藉于地，问其故，则向所食之豚脯一碗，即此数十豚之背肉也**。其法：闭豚于室，每人手执竹竿追而抆之，豚叫号奔绕，以至于死，亟划取其背肉一片，萃数十豚，仅供一席之宴。盖豚被扶将死，其全体菁华萃于背脊，割而烹之，甘脆无比。而其余肉，则皆腥恶失味，不堪复食，尽委之沟渠矣。客骤睹之，不免太息，宰夫熟视而笑曰：“何处来此穷措大，眼光如豆。我到才数月，手扶数千豚，委之如蝼蚁，岂惜此区区者乎？”【吃猪】

       又有鹅掌者，其法：笼铁于地，而炽炭于下，驱鹅践之，环奔数周而死，其菁华萃于两掌，而全鹅可弃也，每一席所需不下数十百鹅。【食鹅】

      有驼峰者，其法：选壮健骆驼，缚之于柱，以沸汤灌其背立死，其菁华萃于一峰，而全驼可弃。每一席所需不下三四驼。【驼峰】

      有猴脑者，豫选俊猴，被以绣衣，凿圆孔于方桌，以猴首入桌中，而拄之以木，使不得出，然后以刀剃其毛，复剖其皮，猴叫号声甚哀，亟以热汤灌其顶，以铁椎破其头骨，诸客各以银勺入猴首中探脑嚼之。每客所吸不过一两勺而已。【猴脑】

     有鱼羹者，取河鲤最大且活者，倒悬于梁，而以釜炽水于其下，并敲碎鱼首，使其血滴入水中，鱼尚未死，为蒸气所逼则摆首摇尾，无一息停。其血益从头中滴出，比鱼死，而血已尽在水中，红丝一缕连绵不断。然后再易一鱼，如法滴血，约十数鱼，庖人乃撩血调羹进之，而全鱼皆无用矣。【鱼羹】

       此不过略举一二，其它珍怪之品，莫不称是。食品既繁，虽历三昼夜之长，而一席之宴不能毕。故河工宴客，往往酒阑人倦，各自引去，从未有终席者。此仅举宴席以为例，而其余若衣服，若车马，若玩好，豪侈之风，莫不称是．各厅署内，自元旦至除夕，无日不演剧。   
　　白黎明至夜分，虽观剧无人，而演者自若也。每署幕友数十百人，游客或穷困无聊，乞得上官一名片，以投厅汛各署，各署无不延请。有为宾主数年，迄未识面者。幕友终岁无事，主人夏馈冰金，冬馈炭金，佳节馈节敬。每逾旬月，必馈宴席。幕友有为棋博樗蒲之戏者，得赴帐房领费，皆有常例。每到防汛紧急时，有一人得派赴工次三日五日者，则争羡以为荣，主人必有酬劳，一二百金不等。其久驻工次与在署执事之幕友，沾润尤肥，非主人所亲厚者，不能得也。新点翰林有携朝贵一纸书谒河帅者，河帅为之登高而呼，万金可立致。举人拔贡有携京员一纸书谒库道者，千金可立致。

      **嗟乎! 国家岁糜巨帑以治河，而曩者频年河决更甚于今日，竭生民之膏血，以供贪官污吏之骄奢淫僭，天下安得不贫苦？以佛氏因果轮回之说例之，则向之踞肥缺、饱欲壑者，安知其不为豚，为猴，为驼，为鹅鱼也？余又见一京员论清江浦之盛衰，今昔顿异，尝切齿扼腕，谓漕运、河工：二者不复，天下不可得而治也。夫复漕运、河工，不过京员往来南北，足以润其囊橐而已，而谓遂可治天下乎？ **

